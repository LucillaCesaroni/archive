# Monument (if it bleeds, it leads), 2006, Caleb Larsen

![picture](https://i0.wp.com/www.we-make-money-not-art.com/yyy/0jauneu.jpg?w=940)

### Cos'è?
In una piccola stanza completamente vuota, un meccanismo costruito con i Lego e fissato in alto lascia cadere sul pavimento, ad intervalli irregolari, palline di colore giallo. Queste si accumulano con il passare del tempo.

### Come funziona? 
Il meccanismo è "guidato" da un algoritmo addestrato per analizzare titoli di diverse testate giornalistiche, cercando di identificare notizie in cui vengono annunciate delle morti. Quindi, per ogni decesso riportato, lascia cadere una pallina gialla sul pavimento. 
Non ci sono contenitori, quindi le palline sono “libere di vagare” per il museo.

### Cosa significa?
Il primo collegamento esplicito da analizzare sta nell’essenza delle palline: proiettili di pistole ad aria compressa. Un concetto che chiaramente si collega all’immaginario violendo delle armi da fuoco, ma che forse è talmente semplice da risultare non immediato.

In secondo luogo, analizzando il titolo dell'istallazione si può giungere al significato concreto dell'opera. Innanzitutto, si tratta di un “monumento”, dove probabilmente ogni pallina rappresenta un piccolo memoriale per la persona che, nella notizia appena analizzata dall’algoritmo, ha perso la vita. Queste palline però sono tutte uguali e, dopo un periodo di tempo abbastanza lungo, formeranno un accumulo indistinguibile sul pavimento, si disperderanno per il museo, attireranno anche da lontano l’attenzione dei visitatori. 

Questo ci porta alla seconda parte del titolo: "if it bleeds, it leads”, riferito alla sensazione di forte attesa che il meccanismo crea nello spettatore: esso non vede l’ora di veder cadere una nuova pallina, anche solo per capire “meglio” come funziona il meccanismo, per vedere il pavimento riempirsi, per avere una pallina in più con cui giocare. Questa attitudine, dettata dalla curiosità, si potrebbe tradurre nell’accettazione, forse inconsapevole, delle morti che ogni giorno si verificano nel mondo, e di cui ne percepiamo una minima parte.

Probabilmente possiamo trovare anche un riferimento alla tendenza sensazionalista che i giornali hanno nel riportare determinate notizie in determinati modi solo per attirare più pubblico possibile. 

Inoltre, il vero significato dell'opera non viene rivelato subito al pubblico, così da portarlo a riflettere poi, in un secondo momento, sulla propria attitudine verso l'opera stessa.

### What if..?
Se uno degli obiettivi dell'opera sta nel creare attesa e interesse nello spettatore, si potrebbe cercare di spettacolarizzare ancora di più la caduta delle palline. Ad esempio, utilizzando dei colori diversi per indicare etnie, religioni o provenienze; questo creerebbe una data-visualization "in tempo reale" su quanto le proprie origini possono influenzare il nostro destino. Infine, sostituirei le palline con delle caramelle.

In “Take A Bullet for The City”, l’artista Luke Dubois propone una linea di pensiero simile: in questa istallazione vediamo su un supporto una pistola che spara a salve e verso il soffitto ogni volta che l’algoritmo che la gestisce rileva una sparatoria nella città di New Orleans.

![TABFTC](https://user-images.githubusercontent.com/76455312/114682003-fa566100-9d0e-11eb-8f41-9a7cd5186128.jpeg)

In un certo senso viene chiesto al pubblico di connettersi con la violenza che si svolge altrove, nella comodità del nostro posto sicuro: anche qui gli spettatori vogliono sentire lo sparo della pistola, assistere alla performance, pur sapendo che sono eventi reali quelli che stanno innescando il meccanismo.

---

### References:
- Monument (if it bleeds, it leads), DVblog [+](http://dvblog.org/?p=228)
- Monument (if it bleeds, it leads), turbulence.org [+](http://www.turbulence.org/blog/archives/003016.html)
- Take a Bullet for the City, digiart21.org [+](http://www.digiart21.org/art/take-a-bullet-for-the-city)
