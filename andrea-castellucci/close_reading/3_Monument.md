# _Monument_, 2006, Caleb Larsen
![coeprtinaMonument](https://user-images.githubusercontent.com/75098849/117553712-5f258280-b053-11eb-99d5-e14b6cd21d2e.jpg)


  
   ## Cos'è?
   _Monument_ è un’installazione artistica che rappresenta fisicamente gli omicidi rilevati da numerose fonti online. 
   Ogni omicidio corrisponde a un pallino di plastica gialla che viene rilasciato in uno spazio. 
   
   ## Come funziona?
   _Monument_ funziona tramite un software che analizza i titoli di 4 500 fonti di notizie online in lingua inglese, alla ricerca di omicidi. 
   Ogni volta che viene preso in analisi un titolo, il programma, determina tramite un algoritmo se sono presenti omicidi e, in caso positivo, individua il numero preciso di morti. Successivamente, tale software ordina a un apparecchio meccanico sintonizzato con esso e montato sul soffitto dello spazio espositivo, di rilasciare un pallino giallo di plastica per ogni vittima rilevata. Durante l'esposizione dell’installazione i pallini rilasciati occupano lo spazio fisico in cui si muovono i visitatori diventano un dato fisico rilevante e percepibile.

   ## Cosa significa?
Il significato di _Monument_ si cela nella generazione in diretta dell’opera e nella relazione che si instaura con i fruitori di essa. 
L’installazione denuncia fatti reali tragici che vengono mostrati quasi come un gioco, o meglio, come un accadimento leggero e divertente tramite pallini gialli di plastica che rimbalzano e reagiscono con atteggiamento allegro nello spazio a loro dedicato. 
La relazione tra un fatto tragico e la sua rappresentazione giocosa pone il fruitore di fronte a una situazione contraddittoria. Il desiderio di vedere pallini che cadono. Il pallino che simboleggia una vittima di assassinio. Desiderare che muoia una (un’altra) persona in maniera violenta.

Tutto ciò alimenta profonde riflessioni. 

Un essere umano privato della propria vita che diventa un pallino giallo. Quel pallino che è prima desiderio e poi godimento del fruitore dell’installazione. Il pallino cade dall’alto inerme, poiché oggetto, quasi a simboleggiare gli ultimi spasmi della vittima che muore di nuovo davanti agli occhi ingordi di qualcuno. È un cimitero in cui i morti non riposano in pace. Forse non possono riposare in pace poiché le loro anime saranno per sempre tormentate da quell’atto tragico che le ha strappate dal mondo. E dunque la loro reincarnazione non può che essere un pallino che continua a dimenarsi e a rotolare via quando qualcuno li tocca o li spinge. Come scappare da chi ha la stessa forma di chi ti ha fatto del male per l’ultima volta. Tutte quelle vittime distese nel pavimento riposano in pace solo quando non ci sono potenziali assassini nei dintorni. Quando sono sole si rispettano, stanno in silenzio e spesso si raggruppano come se trovassero conforto in qualcuno che può comprendere il loro dolore. A spezzare i silenzi c’è solo il nuovo arrivato che, come se volesse brillare per l’ultima volta, compare saltellando nei suoi ticchettii per poi appoggiarsi a qualcuno se non trova il proprio equilibrio.

Se considerassimo invece la trasformazione del dato “omicidio” in pallino di plastica come banalizzazione di un fatto serio si possono individuare altri significati.
La contraddizione tra l’assassinio e il gioco porta in questo caso a riflettere sulla svalorizzazione involontaria delle innumerevoli morti da omicidio che ci vengono raccontate ogni giorno dai giornali, dalle televisioni, dalle radio.
Il pallino come incarnazione di una vittima potrebbe essere simbolo di svalorizzazione allo stesso modo di come tutte le notizie delle morti da omicidio vengono percepite da noi; anche se sappiamo che quel piccolo oggetto rappresenta un morto è pur sempre un pallino di plastica gialla, sintesi estrema del gioco. Gioco che è simbolo di leggerezza, divertimento, spensieratezza, nulla di troppo serio. Dunque, l’installazione diventa denuncia di un comportamento che ci porta a non dare troppo peso alle informazioni che ci circondano, anche quando si tratta di fatti tragici.
   
   
   
   ## Cosa succederebbe se...?
   Cosa succederebbe se i pallini rilasciati potessero indicare il genere della persona uccisa, magari tramite un colore? Aggiungere una caratteristica simile all’installazione potrebbe evidenziare fenomeni che altrimenti non emergerebbero nell’opera, come ad esempio il femminicidio?
   Senza modificare il probabile significato del progetto si darebbe un’ulteriore informazione rilevante ai fruitori.
   
   Cosa succederebbe se delle telecamere riprendessero come le persone interagiscono con i pallini e, una volta spiegato il significato dell'installazione, i visitatori potessero rivedere come loro stessi e le altre persone e hanno interagito con quegli elementi poco prima? Questo sviluppo potrebbe stimolare ulteriori riflessioni in chi guarda. Vedersi da fuori e con una consapevolezza diversa del progetto rafforzerebbe ancora di più la contraddizione dell'installazione che potrebbe essere ancora più d'impatto.
   
   #### References: [+](https://rhizome.org/editorial/2008/oct/01/computational-poetics/) [+](https://books.google.it/books?id=UgREV9O8sNAC&pg=PA178&lpg=PA178&dq=monument+caleb+larsen&source=bl&ots=gkBUhDHmLc&sig=ACfU3U1hTaHMR4ldXswFdeXrTMVSSabwlA&hl=it&sa=X&ved=2ahUKEwj5ycHRqbrwAhWPzaQKHWmcDBUQ6AEwE3oECBIQAw#v=onepage&q=monument%20caleb%20larsen&f=false) [+](http://classic.rhizome.org/discuss/view/22739/)
