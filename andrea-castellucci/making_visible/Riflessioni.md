# *Riflessioni nei cerchi riflessi, noi stessi.*
*Appunti dal diario personale.*

Il testo seguente proviene da alcuni appunti, pensieri e riflessioni condotte e raccolte negli ultimi cinque mesi in un diario personale.

## Punto 1: Identità e descrizioni
Quando ci viene posta la domanda *chi sei?* spesso rispondiamo riportando una serie di informazioni specifiche e convenzionali. Tendiamo a rappresentarci facendo emergere la dimensione più statica di noi stessi, quella parte certa che riteniamo sicura. Forniamo così delle nozioni solitamente immobili come il nome, il cognome e il luogo di nascita o altre che cambiano lentamente nel tempo come l’età, l’occupazione, gli hobby e qualche altra.

Questa è solo una delle tante possibilità attuabili al fine di descriverci, sia a livello di contenuto che di forma. Una riflessione più approfondita porta a comprendere che tale modalità trascura un livello comunicativo più umano, più vivo, instabile, che respira.

Introdurre una nuova concezione o percezione di noi stessi, che non siamo solo quello che diciamo o pensiamo. Siamo mutevoli, in parte naturalmente fluidi; le nostre idee, gli stati d’animo, le espressioni o le nostre emozioni cambiamo continuamente. Siamo, dunque, in costante evoluzione con gli altri e con noi stessi.

Tramite descrizioni alternative potremmo forse comprendere aspetti invisibili, sfumature nascoste, tracce, segni più autentici che ci appartengono. Spesso ci dimentichiamo di essere umani e siamo, pertanto, invisibili a noi stessi.

*[…] come uno specchio nel quale noi possiamo vedere riflessi gli altri noi stessi al fine di conoscere meglio il nostro essere umani confrontandolo con quello degli altri.* (G.P. Frassinelli, Design e antropologia)

## Punto 2: Identità e contaminazioni
Esistono paesaggi invisibili, fatti di umori, stati d’animo, emozioni. Sono come entità astratte che vivono dentro e attorno a noi e ci caratterizzano.

A prescindere dallo spazio fisico o virtuale e dalla modalità di comunicazione adottata, quando ci relazioniamo con altre persone entriamo inevitabilmente in contatto (non tangibile) con le *entità* dell’altro che si incontrano con le nostre, si mescolano, si respingono, si influenzano. 

Esistono quindi relazioni invisibili tra le persone. Possiamo solo percepirle, spesso inconsapevolmente.

*Sire, io vengo dall’altro paese. Nelle città ci annoiamo, non c’è più un tempio del Sole [...] I diversi quartieri di questa città potrebbero corrispondere all’intera gamma di umori che ognuno di noi incontra per caso nella vita di ogni giorno.* (G. Ivain, Formulario per un nuovo urbanismo)
