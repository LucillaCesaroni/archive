# Proposta temi
---
## ✹ Tema n.1
### La personalità e la prima impressione.

Ogni volta che guardo la mia scrivania penso sempre che il turbinio caotico di oggetti che la abitano rappresenti in maniera abbastanza accurata la persona che sono.

![sdcscsdc](https://user-images.githubusercontent.com/79697764/114802818-a09d7780-9d9e-11eb-9f3c-25c5092796d6.jpg)


Nella foto potete vedere il 45 giri ["Relax"](https://www.youtube.com/watch?v=Yem_iEHiyJ0) dei Frankie Goes to Hollywood, un'evidente dichiarazione d'amore per la musica new wave e synthwave degli anni '70-'80 che, insieme ad una delle mie chattery teeth (dentiera di plastica a molla) e al modellino della Delorean rappresentano il lato creativo e giocoso della mia personalità, per contro i dipinti ad olio fanno pensare ad una parte meditativa e coscienziosa. Nel mezzo di questo mind-trip mi sono fermata per pormi una domanda: che cos'è effettivamente la personalità? Per rispondere a ciò mi sono rivolta all'Oracolo dell’internet, Wikipedia. "Con il termine personalità si intende l'insieme delle caratteristiche psichiche e delle modalità comportamentali (inclinazioni, interessi, passioni)", questo mi fa capire che le cose delle quali ci contorniamo, scegliamo e facciamo entrare nel nostro mondo sono espressione deliberata e involontaria della nostra personalità. Tutti gli oggetti sulla nostra scrivania rappresentano indizi che fanno capire cosa è importante per noi, i nostri atteggiamenti, obiettivi, valori. Ovviamente questo concetto di rappresentazione dell' "io" va oltre il nostro piano di lavoro, la nostra interiorità è sempre proiettata verso l’esterno e filtra in tutto ciò che facciamo, nella musica che ascoltiamo e nei libri che leggiamo.

Questo mi porta a riflettere su un’altra questione, ossia che non sempre il primo impatto riesce a comunicarci del tutto la personalità di un* sconosciut*. Personalmente, proprio per questo motivo, dopo aver fatto una nuova conoscenza, vado sempre a scandagliare qualsiasi piattaforma social di quella persona per farmi un’idea leggermente più approfondita della sua personalità, come se andassi alla ricerca della sua “scrivania digitale”. Primo step è sicuramente Spotify, utilizzo la musica come una sorta di bastone da rabdomante, se la playlist dovesse oscillare tra un album EuroDance2000 e la raccolta dei maggiori successi di Albano diciamo che potresti non starmi molto simpatico… Scherzi a parte, una ricerca presso la [Heriot Watt University](https://www.jstor.org/stable/10.5406/amerjpsyc.123.2.0199?seq=1), condotta su un campione di 36.000 partecipanti, reclutati on line in tutto il mondo, ha dimostrato come determinate caratteristiche della nostra personalità vadano ad influire sulla scelta di un genere musicale piuttosto che di un altro. Dopo la musica inizia la ricerca visiva tra i post di instagram e qui emergono in maniera più evidente passioni e interessi. 

Dopo quest’ultimo step di data gathering immagino sempre la stessa cosa, una cartolina che mostra visivamente la nostra interiorità, passioni e interessi si trasformano in simboli, colori e texture. 

Una foto non della persona ma della sua personalità. 

Riguardo l’argomento il machine learning è già entrato in gioco, secondo una ricerca condotta sia dalla [Stanford University che dalla University of Cambridge](https://engineering.stanford.edu/magazine/article/stanford-research-finds-computers-are-better-judges-personality-friends-and-family), i giudizi sulla personalità formulati da un modello computerizzato, che studia le nostre attività su Facebook, possono essere più accurati di quelli di amici e familiari.



---
## ✹ Tema n.2
---

### Sinestesia tra sonoro e visivo


Siamo sicuri che la musica sia solo una sensazione uditiva? 
Per la maggior parte di noi, musica e arte costituisce una parte significativa della vita e i tentativi di tradurre pittoricamente effetti musicali sono antichissimi. Gli antichi Greci furono i primi a costruire una scala di colori divisa in sette parti direttamente collegate alle sette note della scala musicale. Il pioniere dello studio del rapporto sinestetico tra arte e musica fu Vassilly Kandinsky; dopo che la sua sensibilità fu scossa dall’ascolto del Lohengrin di Wagner, nel quale il pittore ebbe l’impressione di vedere davanti ai suoi occhi i colori e i toni di Mosca dipinti proprio dalle note e dagli strumenti musicali utilizzati nel concerto. In generale, moltissimi sono stati i pittori e i musicisti che hanno indagato la possibilità di creare relazioni tra queste due forme di espressione, ed ognuno di loro teorizzò una scala cromatica-sonora.

![14_colorScales](https://user-images.githubusercontent.com/79697764/114803206-5b2d7a00-9d9f-11eb-813c-e750b30f91f9.gif)

Al giorno d’oggi troviamo molteplici progetti che hanno come obiettivo l’esplorazione di questi due mondi, sfruttando i vantaggi e le possibilità creative consentite dalla tecnologia. Ad esempio [Yuri Suzuki](https://archive1018.mudam.lu/en/expositions/details/exposition/yuri-suzuki/), studente del Royal College of Art, ha presentato un lavoro che prevedeva un modo innovativo di riprodurre la musica, dove un piccolo veicolo dotato di un sensore riusciva a tradurre delle linee colorate in suono.

![mudam11](https://user-images.githubusercontent.com/79697764/114803783-659c4380-9da0-11eb-956d-f0cf93ff83fc.jpg)

Altro progetto interessante è l’app ["Sadly by your side"](http://angelosemeraro.info/sadly-by-your-side/) di Angelo Semeraro, uno strumento di elaborazione e remix in cui ogni canzone presa dall’omonimo album musicale può essere trasformata all'infinito a seconda delle immagini riprese dalla fotocamera del cellulare. 

![sadly](https://user-images.githubusercontent.com/79697764/114803986-c461bd00-9da0-11eb-926b-afaf7a6cb607.JPG)

